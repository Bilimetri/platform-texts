# İlkelerimiz

Bilimetri olarak belirli ilkelerimiz bulunmaktadır ve platforma yönelik her türlü kararı bu ilkeler doğrultusunda atmaktayız. İlkelerimiz, Bilimetri'nin vizyonunu ve misyonunu açıkça yansıtacak niteliktedir. Bu yola neden çıktığımızı, amacımızı ve ulaşmak istediğimiz yeri hatırlatıcı görev üstlenmektedir. Bilimetri, ilkelerinden taviz vermez ve sahip çıkar. Bir ülkenin anayasası o ülke için ne ifade ediyorsa, Bilimetri'nin ilkeleri de Bilimetri için onu ifade etmektedir. İlkeler üzerinde güncelleme yapılması için Bilimetri Yönetim Kurulu Başkanı'nın karar önerisi sunması ve önerinin Bilimetri Yönetim Kurulu tarafından oy birliği ile (bütün üyelerin "evet" oyu vermesi ile) geçmesi gerekmektedir. Ancak buna rağmen "değiştirilemez" olarak belirtilen ilkeler hiçbir koşulda, hiçbir kişi tarafından değiştirilemeyecektir.

**İlke 1:** Bilimetri, bilimi daha fazla kişiye doğru ve akademik kaynaklarla ulaştırmak amacıyla hareket eden bir oluşumdur. Bu amacından bariz bir şekilde sapamaz, bir ideolojinin, kişinin, kurumun, varlığın temsilcisi konumuna gelemez ve/veya bunlardan herhangi biriymiş gibi hareket edemez. İşbu ilke ve hükümleri hiçbir şekilde değiştirilemez ve değiştirilmesi teklif dahi edilemez.

**İlke 2:** Bilimetri, ortaya çıkardığı ürünlerde daima akademik kaynakları esas alır. Bilimi yakından takip eder, sahtebilime hiçbir şekilde itibar göstermez, çalışmalarında kullandığı kaynaklara atıfta bulunur. Aceleci bir şekilde içerik üretmez ve detaylı kaynak taraması sonucu ortaya ürün çıkarır. İşbu ilke ve hükümleri hiçbir şekilde değiştirilemez ve değiştirilmesi teklif dahi edilemez.

**İlke 3:** Bilimetri, kaliteye sayıdan çok önem verir. Misal; Bilimetri'deki makale sayısı veya video sayısı, makale kalitesi veya video kalitesinden daha önemli değildir. Sayıyı artırmaya çalışmak eğer ki kaliteyi düşürüyorsa, bu yapılmamalıdır. Daima kalite öncelikli tutulmalıdır. İşbu ilke ve hükümleri hiçbir şekilde değiştirilemez ve değiştirilmesi teklif dahi edilemez.

**İlke 4:** Bilimetri, daha fazla etkileşim almak için etik kabul edilemeyecek davranışlarda bulunmaz. Sahte ve/veya yanıltıcı başlıklar atmaz, içerikler üretmez. Daima net bir şekilde içerik üretir ve yanıltıcı davranışlardan uzak durur. İşbu ilke ve hükümleri hiçbir şekilde değiştirilemez ve değiştirilmesi teklif dahi edilemez.

**İlke 5:** Bilimetri insan haklarına önem verir. İnsan haklarının ihlaline karşı sessiz kalmaz. Dünyanın herhangi bir yerinde yaşanan insan hakları ihlali, Bilimetri'nin sessiz kalmaması gereken bir olaydır. Bilim, insanlardan bağımsız olarak düşünülemez ve yapılamaz. Dolayısıyla bir bilim iletişimi platformu, insan haklarını korumak konusuna sessiz kalmamalıdır. İşbu ilke ve hükümleri hiçbir şekilde değiştirilemez ve değiştirilmesi teklif dahi edilemez.

**İlke 6:** Bilimetri demokrasiden yanadır, fakat bunun dışında herhangi bir siyasi ideolojisi bulunmamaktadır. Bilimetri; demokrasiyi desteklemeyi, insan haklarını desteklemenin bir parçası olarak görmektedir. Hiçbir siyasi ideolojinin propagandasını yapamaz ve gizli bir şekilde siyasi ideolojilere destek sağlayamaz. Ancak, insan haklarının ihlal edildiği ve/veya demokrasinin tehdit edildiği durumlarda kamuoyu oluşturmak amacıyla tepkisini koyabilir. Bu durumda dahi siyasi bir kesmin desteği ana amaç asla kabul edilemez.

**İlke 7:** Bilimetri şahsi inançlardan bağımsızdır. Bilimetri'nin hiçbir dini ve şahsi inanç tutumu (inanç/inanç karşıtı) bulunmamaktadır. Bilimetri, dini konuları bilimsel bağlamda inceleyebilir ancak bunların destekçisi olduğu anlamına gelmez. İşbu ilke ve hükümleri hiçbir şekilde değiştirilemez ve değiştirilmesi teklif dahi edilemez.

**İlke 8:** Bilimetri, özel hayata saygı duyar. Kişilerin verilerini; yasal gerekliliklerden bağımsız olarak, sadece zorunluluk durumunda değil, her zaman kişinin istediği şekilde işleme tabi tutar. Yasalar kapsamında uygun olsa bile, kişi hukuki açıdan izin vermiş olsa bile, hiçbir zaman salt ticari amaçlar doğrultusunda kişilerin özel verilerini işlemez.

**İlke 9:** Bilimetri şeffaftır. İçeriklerinde yaptığı önemli değişiklikleri, yalanlamaları, hatalı ve/veya yanıltıcı bilgi düzeltmelerini açıkça kamuoyu ile paylaşır.

**İlke 10:** Bilimetri, saygı sınırları çerçevesindeki her türlü yapıcı eleştiriye açıktır.

**İlke 11:** Bilimetri, kurucusunun ve yöneticilerinin ideolojilerinden bağımsızdır. Kişilerin ideolojileri ve ideolojileri doğrultularında paylaşımları olabilir ancak bu, Bilimetri'nin ideolojisi olduğu anlamına gelmez. Bilimetri, ekip üyelerinin ideolojilerine karışamaz ve ekip üyeleri bu konuda Bilimetri'den bağımsız bir şekilde özgürdür. Ancak ideolojilerini, Bilimetri'yi etkileyecek şekilde kullanamazlar, Bilimetri üzerinden, Bilimetri'yi temsilen paylaşamazlar.

**İlke 12:** Bilimetri emeğe ve emekçiye değer verir. Emekçinin haklarını korur ve emeğine saygı gösterir. Katkılarını ön plana çıkarır.

**İlke 13:** Bilimetri, bilime ve Bilimetri'ye katkı sağlamak isteyen kişilere daima açıktır.

**İlke 14:** İşbu Bilimetri'nin İlkeleri, ortak bir sözleşme niteliğindedir. Bu ilkelere bağlı kalınması, Bilimetri'nin varlığını sürdüren kişilerin istikrarı ve Bilimetri'nin vizyonu ile misyonuna olan bağlılığı ile doğrudan ilişkilidir. İlkelerin yanlış yorumlanması, açık aranması, kötü niyetli ve ortak sezgiden farklı değerlendirilmesi kabul edilemez. Bu ilkeler, kişilerin aksiyonlarından bağımsız değildir. Türkiye'de ve dünyada bilim iletişimini ve bilimi geliştirecek olan kişiler; bu ilkelere bağlı kalabilen kişiler olacaktır. Aksi taktirde ilkelerin, bir kâğıt parçası üzerinde metinlerden ibaret olması gerçeği açıktır. İlkeleri yaşatacak olan kişilerdir.